Zasady
Twórców treści Wikipedii obowiązują normy wspólne dla wszystkich wersji językowych Wikipedii zwane „pięcioma filarami”. Określają one podstawowe cechy: „Wikipedia to encyklopedia”, „Wikipedia to neutralny punkt widzenia”, „Wikipedia to wolny zbiór wiedzy”, „Wikipedia to przestrzeganie netykiety” oraz „Wikipedia to brak sztywnych reguł”. Z tych filarów wynikają podstawowe zasady projektu: „Nie przedstawiamy twórczości własnej”, „Czym Wikipedia nie jest”, „Neutralny punkt widzenia”, „Weryfikowalność” i „Prawa autorskie”.

Artykuły Wikipedii opisują tematy encyklopedyczne – zauważalne, nie tymczasowe i będące przedmiotem opisu w wiarygodnych źródłach[47]. Zakazane jest wprowadzanie twierdzeń, które wcześniej nie zostały opublikowane. Wszystkie zawarte w Wikipedii informacje muszą bazować na publikacjach, a twórczość wikipedystów, związanych granicami dostępnej w nich wiedzy, może polegać najwyżej na ich kompilacji[48]. Każdy artykuł powinien być zapisany w sposób neutralny – z uwzględnieniem różnych, istotnych punktów widzenia[49], bez wskazywania, który pogląd jest słuszny. Unikać należy definiowania pojęć z wąskiej perspektywy, np. w poszczególnych wersjach językowych nie należy pisać z perspektywy wyłącznie danego kraju (zob. polonocentryzm)[50]. Artykuły pisane są stylem encyklopedycznym – Wikipedia nie jest blogiem ani mównicą[51]. Czytelnicy Wikipedii powinni mieć możliwość zweryfikowania wszystkich zawartych w nich informacji w związku z czym konieczne jest wskazywanie i powiązanie ich z wiarygodnymi, opublikowanymi źródłami[48]. Wszystkie treści na Wikipedii przestrzegać muszą prawa autorskiego (nie wolno plagiatować treści ze źródeł) i są udostępniane na wolnej licencji. W przypadku kopiowania treści z Wikipedii na użytek własny należy zaznaczyć skąd pochodzi pobrany materiał[52].

Społeczność twórców każdej wersji językowej Wikipedii ma prawo interpretowania i rozwijania zasad wynikających z filarów, a także tworzenia, zmiany i znoszenia innych zasad. Takie decyzje podejmowane są w wyniku dyskusji i konsensusu, a gdy jest to niemożliwe, przeprowadzane są głosowania[53]. Na dyskusji i konsensusie opiera się także organizacja pracy edytorów (Wikipedia nie jest demokracją, biurokracją, anarchią)[51]. Wszyscy uczestniczący w rozwoju projektu powinni przestrzegać netykiety[54].